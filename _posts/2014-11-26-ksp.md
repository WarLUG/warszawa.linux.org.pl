---
layout:     post
speaker:    "WarLUG Community"
title:      "Key Signing Party"
date:       2014-11-26
---

_Drodzy WarLUGowicze_,

26 listopada o godzinie 18 organizujemy pierwszą w historii WarLUGa
Imprezę Podpisywania Kluczy (PGP Key Signing Party).
Zapraszamy wszystkich członków grupy!

A teraz słów kilka o przygotowaniu się do wydarzenia.
Podpisywanie kluczy, zwłaszcza większej liczby osób wymaga
pewnej dozy planowania. Bazować będziemy na doświadczeniach
Lena Sassamana, Wernera Kocha i Phila Zimmermanna, którzy
opracowali algorytm pozwalający sprawnie przeprowadzić taki proces.
Podobna procedura odbywa się też na konferencji FOSDEM.

### Przed spotkaniem

1. Obowiązkowe jest dostarczenie klucza publicznego do koordynatora
imprezy. W naszym wypadku użyjemy serwera kluczy.
Klucz GPG można wysłać w następujący sposób:\\
`gpg --keyserver warszawa.linux.org.pl --send-key [keyid]`
1. Po upływie terminu składania kluczy wygenerowana zostanie
ostateczna lista zawierająca wszystkie nadesłane
klucze wraz z ich odciskami (ang. _fingerprint_). 
1. Każdy z uczestników powinien pobrać [listę kluczy](http://warszawa.linux.org.pl/ksp),
wygenerować dla niej sumę SHA256 i RIPEMD160, a następnie wpisać ją
w odpowiednich polach na liście.
1. Każdy z uczestników powinien wydrukować pobraną
listę oraz sprawdzić poprawność swojego klucza.

### W trakcie spotkania

1. Każdy powinien mieć listę wydrukowaną przez siebie.
Uczestnik jest pewny, że _TYLKO I WYŁĄCZNIE_ jego lista jest prawdziwa,
tzn. suma kontrolna zgadza się z tą podaną przez organizatora.
1. Do wiadomości uczestników podana zostanie suma kontrolna listy kluczy.
1. Następnie przeprowadzona zostanie procedura sprawdzenia tożsamości osoby,
która oznaczona jest jako posiadacz klucza (pamiętaj o zabraniu
ze sobą dokumentu tożsamości!).
1. Uczestnicy ustawią się w rzędzie wg kolejności kluczy na liście.
Następnie rząd ten zostanie „złamany” tak, aby pierwszy uczestnik
znalazł się naprzeciwko ostatniego.
1. Po wzajemnym sprawdzeniu tożsamości osób stojących naprzeciwko siebie
każdy przesuwa się o jedno miejsce w zadanym kierunku;
następuje sprawdzenie tożsamości kolejnych osób.

### Po spotkaniu

Po spotkaniu każdy uczestnik powinien podpisać klucze osób, których tożsamość zweryfikował.

_Miejsce i czas:_\\
Wydział Matematyki, Informatyki i Mechaniki UW\\
ul. Banacha 2 (wejście od ul. Pasteura)\\
Sala 4070\\
26 listopada, godzina 18:00

_Ostateczny termin nadsyłania kluczy: 24 listopada 2014, godzina 23.59._


